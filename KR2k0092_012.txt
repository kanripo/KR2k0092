# -*- mode: mandoku-view; -*-
#+TITLE: 長安志
#+DATE: 2015-08-24 22:45:09.962795
#+PROPERTY: ID KR2k0092
#+PROPERTY: BASEEDITION WYG    
#+PROPERTY: JUAN 卷十二
<pb:KR2k0092_WYG_012-1a>¶
欽定四庫全書¶
　長安志巻十二　　　　　宋　宋敏求　撰¶
　　縣二¶
　　　長安¶
長安縣(唐赤今/次赤)本漢舊縣葢秦之地名也史記秦始皇¶
本紀曰王弟長安君成蟜將兵擊趙又曰盧綰封長安¶
侯長安故咸陽也漢書曰楚懐王封項羽為長安侯又¶
曰長安縣髙帝五年置屬京兆尹(括地志曰按史傳所/載長安之名久矣又)¶
<pb:KR2k0092_WYG_012-1b>¶
(盧綰封之初項羽尚未滅葢長安得名非始於漢但未/詳所在耳及髙帝五年入闗乃取長安以名縣也馬遷)¶
(云長安故咸陽者據當時之名因終説其事非謂封綰/之日改咸陽為長安矣又按史記趙亦有長安君未詳)¶
(趙取嘉名將更/有長安地名也)¶
王莽曰常安唐賈耽郡國縣道記曰長安縣故城今謂¶
之苑城漢京兆府在故城内上冠里其縣治今失其所¶
在長安葢古鄉聚名在渭水南隔渭水北對秦咸陽宫¶
漢於其地起未央宫城曰長安城隋開皇三年遷都徙¶
縣治長夀坊西南隅(括地志曰案今縣界兼有周鎬京/及杜伯國之地鎬京在今縣治西)¶
<pb:KR2k0092_WYG_012-2a>¶
(北十八里鎬池是杜伯國今在縣治東南九里下社故/城是又有漢奉明縣地今縣治北八里奉明故縣是)¶
領市一坊五十四唐縂章元年析置乾封縣治懐眞坊¶
長安二年省梁開平元年改為大安縣後唐同光三年¶
復舊¶
縣境(東西四十里南北/一百五十二里)¶
六鄉管六里(唐五十九鄉有渭隂/鄉見于下餘不傳)¶
義陽鄉在縣西南二里管布政里¶
善政鄉在縣西一十五里管安化里¶
<pb:KR2k0092_WYG_012-2b>¶
同洛鄉在縣西南四十里管安寧里¶
豐邑鄉在縣西二十里管龍臺里¶
苑西鄉在縣北三里管崇徵里¶
華林鄉在縣南一十五里管居安里¶
子午鎭在縣南四十里至東杜角村景祐二年置以南¶
山子午谷為名¶
社壇在縣西南五里光德坊¶
黄帝壇¶
<pb:KR2k0092_WYG_012-3a>¶
百神壇¶
赤帝壇以上並在縣南一十里安化門外¶
白帝壇在縣西一十里開化門外¶
夕月壇在縣西一十里開逺門外¶
雨師壇在縣西一十里金光門外¶
黒帝壇在縣北二十五里中橋¶
司中司命壇在縣西北一十里開逺門外¶
杜角鎭在縣南四十五里又有西杜角¶
<pb:KR2k0092_WYG_012-3b>¶
秦杜鎭在縣西南灃水西四十里入鄠縣路¶
臨臯驛在縣西北一十里開逺門外今廢¶
子午闗在縣南一百里漢書曰平帝元始五年王莽通¶
子午道因置闗今廢又曰子午道從杜陵直絶南中徑¶
漢中師古曰子北方也午南方也言通南北道相當故¶
謂之子午耳今京城直南山有谷通梁漢道者名子午¶
谷(括地志曰漢書王莽以皇后有子孫瑞通子午道葢/以子午為隂陽之王氣也風土記曰王莽以皇后有)¶
(子通子午道從/杜陵直抵終南)¶
<pb:KR2k0092_WYG_012-4a>¶
中橋渭水渡在縣北二十六里¶
嘉麥渭水渡在縣北二十六里¶
段留渭水渡在縣東北二十六里¶
北灃店灃水渡在縣西四十里¶
南灃店灃水渡在縣西四十五里¶
南山一名終南山在縣南七十里連乾祐縣界龍首山¶
在縣北一十里三秦記曰龍首山長六十里頭入渭水¶
尾逹樊川頭髙二十丈尾漸下可六十丈土赤不毛秦¶
<pb:KR2k0092_WYG_012-4b>¶
時有黒龍從南山出飲渭水其行道因成土山(括地志/曰今案)¶
(山首在長安故城中自漢築長安城及營宫殿/咸已堙平其餘即今宫城之太倉以東是也)¶
武將山長安記曰長安城西北有武將山即前漢末辛¶
孟所隱之處¶
少陵原在縣南四十里東接萬年縣界西入縣界五¶
里¶
髙陽原在縣西南二十里¶
細柳原在縣西南三十三里¶
<pb:KR2k0092_WYG_012-5a>¶
尖丘在縣西北一十五里(今謂之/尖丘社)¶
渭水西從鄠縣界流入水經注曰渭又東過長安縣北¶
封水從南來注之¶
豐水(一作酆/又作灃)出縣西南五十五里終南山豐谷其原濶¶
一十五歩其下濶六十歩水深三尺自鄠縣界來終縣¶
界繇馬坊村入咸陽合渭水詩曰豐水東注維禹之績¶
箋云昔堯時洪水而豐水亦氾濫為害禹治之使入渭¶
東注于河禹之功也文王武王今得作邑於其旁地為¶
<pb:KR2k0092_WYG_012-5b>¶
天下所同心而歸大王為之君乃由禹之功故引美之¶
豐邑在豐水之西鎬京在豐水之東詩又曰豐水有芑¶
武王豈不仕貽厥孫謀以燕翼子漢書曰漆沮既從豐¶
水攸同顔師古曰豐水出鄠之南山言沮水既從入渭¶
豐水亦同來也又張揖曰豐水出鄠南山豐谷北入渭¶
文子曰老子云豐水之深十仭而不受塵垢金鐵在中¶
形見於外决録注曰鎬在豐水東酆在鎬水西相去二¶
十五里水經注曰豐水出豐溪西北流分為二水一水¶
<pb:KR2k0092_WYG_012-6a>¶
東北流為支津一水西北流又北交水自東入焉又北¶
昆明池水注之又北經靈䑓西又北至石墩注于渭又¶
曰渭水東與豐水㑹矩隂山無他髙山異巒唯原阜石¶
墩而已水上舊有便門橋括地志曰豐水渠今名賀蘭¶
渠東北流注交水¶
鎬水(或作/滈)出縣西北十八里鎬池水經注曰鎬水上承¶
鎬池於昆明池北周武王之所都也故詩云考卜維王¶
宅是鎬京維龜正之武王成之鎬水又北流與滮池水¶
<pb:KR2k0092_WYG_012-6b>¶
合又北經清泠䑓西經磁石門注于渭帝王世紀曰今¶
鎬池即周之故都也廟記曰長安城西有鎬池在昆明¶
池北周匝二十一里盡地二十三頃史記曰始皇帝三¶
十六年使者從闗東來夜過華隂望見素車白馬從華¶
山上下持璧與客曰為我遺鎬池君因言曰今年祖龍¶
死使者問其故因忽不見置其璧去使者奉璧具以聞¶
始皇黙然良久曰山鬼不過知一嵗事退言曰祖龍者人¶
之先也使御府視璧乃二十八年行渡江所沉璧也蘇¶
<pb:KR2k0092_WYG_012-7a>¶
林曰祖始也龍人君象謂始皇也張晏曰武王居鎬鎬¶
池君則武王也師古曰鎬池在昆明池北後漢志曰鎬¶
在上林苑中孟康曰長安西南有鎬池古史考曰武王¶
遷鎬長安豐亭鎬池也皇覧曰文王周公冢皆在鎬聚¶
東社中(括地志曰今按鎬池又又北流入水通渠不至/磁石門亦不注渭矣今圖經滈水在縣西四十)¶
(里其水自鄠縣界入本/縣界一十里入清渠)¶
滮池水出縣西北二十里滮池詩曰滮池北流浸彼稻¶
田毛萇注曰滮流貌也鄭𤣥云豐鎬之間水北流也(括/地)¶
<pb:KR2k0092_WYG_012-7b>¶
(志曰今案其/池周十五歩)¶
澇水來自鄠縣界北流入渭¶
潏水在縣南十里東自萬年縣界流入(師古曰/潏音玦)交水(一/作)¶
(郊/)東自萬年縣界流入水經注曰交水又西南流與豐¶
水支津合其北又有漢故渠出焉又西至堨分為二水¶
一水西流注豐一水自石堨北經細柳諸原北流入昆¶
明池(圖經曰郊河水在縣南三十二里自/萬年縣界經本縣三十里合豐水)¶
戯水水經注曰源出驪山坑谷水在縣南二十七里自¶
<pb:KR2k0092_WYG_012-8a>¶
萬年縣界流經縣五里合交水¶
楩梓谷水出南山北流合潤國渠又西北豹林谷水入¶
焉又西北流至縣東南三十里入交水豹林谷水出南¶
山北流三里有竹谷水自南來㑹又北流二里有子午¶
谷水自東來㑹自北以下亦謂之子午谷水(圖經豹林/谷水子午)¶
(谷水今並/入郊河)¶
龍騾谷水合郊河¶
太河谷水合郊河¶
<pb:KR2k0092_WYG_012-8b>¶
灃谷水合豐水¶
西北入城經西市而入苑坈水自南入焉有福堰下分¶
為二水流一里一水合交水一水西北流又東流為瀆¶
越沉水上過名永安瀆¶
清明渠東南自萬年縣流入西北流又屈而東北流入¶
京城¶
永通渠隋開皇四年開起縣西北渭水興城堰初名富¶
渠仁夀四年改¶
<pb:KR2k0092_WYG_012-9a>¶
野韭澤即漢牛首池也在縣西北三十八里¶
漕河在縣南一十五里自萬年縣界來經縣界五里入¶
于渭漢書武帝元光六年春穿漕渠通渭¶
龍首渠在縣東北五里自萬年縣界流入而注于渭¶
明渠漢時渠也水經注曰在長樂宫桂宫之間¶
清渠在縣西五十里自鄠縣界來經縣界一十里入于¶
渭¶
漆渠在縣西一十里舊自縣之坈河分水經縣界二十¶
<pb:KR2k0092_WYG_012-9b>¶
里入漕河漢書曰漢穿渠通漆水故曰漆渠(括地志曰/胡亥將運)¶
(南山之漆/而開此渠)¶
永安渠隋文帝開皇三年開在縣南引交水西北入城¶
經西市而入苑坈水自南入焉有福堰下分為二水流¶
一里一水合交水一水西流又東流為瀆越沉水上過¶
名永安瀆¶
漕渠唐天寳二年京兆尹韓朝宗引渭水入金光門置¶
潭于西市以貯林木大厯元年尹黎幹自南山谷口開¶
<pb:KR2k0092_WYG_012-10a>¶
漕渠抵景風延喜門入苑以漕薪炭¶
石閮堰在縣西南三十二里水經注曰交水西至石堨¶
漢武帝元狩三年穿昆明池所造¶
昆明池在縣西二十里今為民田¶
定昆池在縣西南十五里景龍文館記曰安樂公主西¶
莊在京城西延平門外二十里司農卿趙履温種植將¶
作大匠楊務亷引流鑿沼延袤十數里時號定昆池通¶
典曰神龍中安樂公主恃寵請昆明池中宗不與主發¶
<pb:KR2k0092_WYG_012-10b>¶
怒自以家財别穿池號曰定昆池¶
鶴池在縣西一十里¶
盤池在縣西北二十里¶
鴈鶩陂廟記曰在鎬池北地方六頃承昆明池下流河¶
池陂水經注曰昆明故渠上承昆明池而東經河池陂¶
而北亦曰女觀陂¶
雍門顔師古曰在長安西北尚孝里西南去長安三十¶
里廣記曰趙父家在門西即鉤弋趙后父也長安故城¶
<pb:KR2k0092_WYG_012-11a>¶
在縣西北十三里¶
下杜城在縣南一十五里其城周三里一百七十三歩¶
春秋左氏傳晉范宣子曰昔匄之祖在周為唐杜氏杜¶
預注曰周成王滅唐遷之於杜為杜伯國記曰周宣王¶
四十三年杜伯入為王卿士無罪而王殺之史記曰秦¶
武公十一年初縣杜即此地也括地志曰葢宣王殺杜¶
伯以後子孫㣲弱附於秦及春秋後武公㓕之為縣漢¶
宣帝時脩杜之東原為陵曰杜陵縣更名此為下杜城¶
<pb:KR2k0092_WYG_012-11b>¶
廟記曰下杜城杜伯所築東有杜原城在底下故曰下¶
杜(杜伯冢在/城之東南)¶
秦阿房宫一名阿城在縣西二十里西北三靣有墻南¶
面無墻周五里一百四十歩崇八尺上闊四尺五寸下¶
濶一丈五尺今悉為民田十六國春秋曰苻堅建元二¶
十年慕容沖據阿房城初民謡曰鳯皇鳯皇上阿房堅¶
以鳯皇非梧桐不栖非竹實不食乃植桐竹數千萬株¶
于阿城以待鳯皇之至沖小字鳯皇終為堅賊¶
<pb:KR2k0092_WYG_012-12a>¶
漢未央改在縣西北一十四里石虎建建武十一年廢¶
開利寺在縣南三十里皇甫村香積寺也永隆二年建¶
皇朝太平興國三年改今名¶
三㑹寺在縣西南二十里宫張村唐景龍中中宗幸寺¶
其地本倉頡造書堂皇朝太平興國三年改¶
大寧寺在縣西南五十里江留寺唐靈感寺也景龍二¶
年建皇朝太平興國三年改¶
興教院在縣南六十里楩梓谷口本百塔信行禪師塔¶
<pb:KR2k0092_WYG_012-12b>¶
院唐大厯六年建皇朝太平興國三年改¶
嚴福寺在縣南五十里董村唐咸通七年置本翠微下¶
院皇朝太平興國三年改¶
妙果尼寺在府西南舊為西䑓寺唐御史䑓也有崔湜¶
所撰御史䑓精舍碑皇朝開寳中改石門山神廟在縣¶
西一十五里劉弼橋西¶
石炭堰神廟在縣西南四十里荆任村唐貞元十四年¶
置石父廟¶
<pb:KR2k0092_WYG_012-13a>¶
石婆神廟並在縣西南三十五里昆明池石張衡西征¶
賦曰昆明靈池黒水𤣥沚牽牛立其左織女處其右注¶
云立牽牛織女於池之東西以象天河今石人宛在疑¶
後人名石父石婆云¶
河伯廟在縣北二十六里中橋村¶
漢髙祖廟在縣西四里班政坊皇朝開寳三年勑修雍¶
侯廟在府城北街漢元年立秦王將分闗中以章邯為¶
雍王都廢丘自漢遷都長安而雍地無復侯王之名章¶
<pb:KR2k0092_WYG_012-13b>¶
邯死廢丘而廟食長安亦雍之舊地又雍齒亦侯未知¶
孰是安平公廟在府西街隋宇文愷封安平公文帝開¶
皇中遷都城賞愷之功故廟食存焉¶
周穆王陵在縣西南二十五里張恭村¶
樗里子墓在縣東北長安故城中史記樗里子秦惠王¶
之弟昭王七年卒葬於渭南章臺之東謂人曰後百嵗¶
當有天子之宫夾我墓也至漢興長樂宫在其東未央¶
宫在其西武庫正直其墓秦人諺曰力則任鄙智則樗¶
<pb:KR2k0092_WYG_012-14a>¶
里(樗里侯室在昭王廟西渭隂/鄉樗里故俗謂之樗里子)¶
唐息隱太子陵在縣境¶
恭懿太子陵在髙陽原¶
　¶
　¶
　¶
　¶
　¶
<pb:KR2k0092_WYG_012-14b>¶
　¶
　¶
　¶
　¶
　¶
　¶
　¶
　長安志巻十二¶
